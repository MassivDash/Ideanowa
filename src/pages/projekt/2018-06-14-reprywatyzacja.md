---
templateKey: projekt-post
title: Reprywatyzacja
date: 2018-06-14T10:00:47.317Z
thumbnail: /img/reprywatyzacjaideanowa.png
sliderthumbnail: /img/reprywatyzacjaideanowa.png
description: Projekt dotyczący problemu reprywatyzacji w Polsce.
tags:
  - Reprywatyzacja
---
## Problem reprywatyzacji w Polsce i sposób jego rozwiązania dotyka podstawowych zmiennych dotyczących fundamentów, na jakich zbudowana jest dzisiejsza Rzeczpospolita. Dlatego chcemy zaproponować rozwiązania, które uwzględnią wpływ rozstrzygnięć geopolitycznych po II Wojnie Światowej i po 1989 r., uwzględnią większość pokrzywdzonych działaniami okupantów i władz Państwa Polskiego po 1939 r.

W sposób szczególny zajmujemy się sposobem określania realnej wartości
szkody jaką doznali były właściciele w związku z zaborem ich mienia. Jakkolwiek w
obliczu naruszenia tak podstawowych praw, jak życie i zdrowie ludzkie, skupianie się
tylko na prawach majątkowych byłych właścicieli nieruchomości jest, delikatnie rzecz
ujmując, mało taktowne, niemniej jest to refleksem dominującej optyki w dyskursie
reprywatyzacyjnym. Dlatego na tym polu **chcemy wskazać merytoryczne
rozwiązania.**

Dzisiejsze prace nad regulacjami reprywatyzacyjnymi bazują na wielu wcześniejszych
 rozwiązaniach, w tym powielają fundamentalną kwestię ustalania wartości majątku.
 Przyjmują za punkt wyjścia dzisiejszą wartość nieruchomości, a nie tę z chwili nacjonalizacji.
 W Warszawie była to wartość nieruchomości w zburzonym mieście przed rozminowaniem,
 ekshumacją, odgruzowaniem, odbudową infrastruktury technicznej, rewitalizacją całych
 zniszczonych obszarów urbanistycznych, etc. Powoduje to w sposób nieuzasadniony
 zwielokrotnienie wartości roszczeń, według wstępnych wyliczeń jest to wartość ok. 50-
krotnie wyższa niż realna wartość nieruchomości po wojnie zwaloryzowana na dzień
 dzisiejszy. Wadliwe rozwiązanie metodologiczne wynika z niezrozumienia procesów
 dotyczących zmian wartości praw majątkowych na przestrzeni ostatnich dziesięcioleci.

**Dlatego w nowych regulacjach reprywatyzacyjnych należy przyjąć następujące założenia, które: **

* wskazują na **datę nacjonalizacji** jako właściwą dla ustalenia **poziomu cen i
  wartości** świadczeń za znacjonalizowane mienie z uwzględnieniem ich
  waloryzacji na dzień wypłaty,
* wskazują na datę nacjonalizacji jako właściwą dla ustalenia stanu nieruchomości,
  w tym stanu technicznego obiektów, przeznaczenia planistycznego,
* należy przy tym pamiętać, że reprywatyzacja dotyczy świadczeń za mienie
  przejęte po wojnie i nie stanowi odszkodowania za straty wojenne,
* postulują uwzględnianie zwaloryzowanych **obciążeń hipotecznych** przy
  określaniu wartości roszczeń reprywatyzacyjnych,
* preferują odstąpienie od modelu restytucyjnego i wypłaty świadczeń oraz
  zachowanie praw do nieruchomości aktualnych właścicieli i posiadaczy,
* wskazują na pozostający w gestii Skarbu Państwa i samorządów majątek -
  własność, która znajduje się „pod” użytkowaniem wieczystym (bądź
  wykorzystania opłat rocznych z tytułu u.w.) do zapewnienia zabezpieczenia
  majątkowego dla realizacji roszczeń reprywatyzacyjnych,
* postulują wprowadzenie, wzorem prawa brytyjskiego i amerykańskiego, **podatku
  spadkowego** (Inheritance Tax) na poziomie 40%-75% od znacznych kwot
  wypłacanych w ramach odszkodowań reprywatyzacyjnych (ewentualnie podatku
  reprywatyzacyjnego o zbliżonej konstrukcji),
* przewidują rozłożenie wypłaty świadczeń reprywatyzacyjnych na okres 20-30 lat,
* postulują opracowanie w ramach Polskiej Federacji Stowarzyszeń
   Rzeczoznawców Majątkowych standardu dotyczącego wyceny mienia przejętego
   przez państwo w latach 1944-1989
  .

Dzisiaj ustawa reprywatyzacyjna jest potrzebna nie tylko po to aby w przynajmniej
 minimalnym stopniu podkreślić szacunek Państwa Polskiego i jego społeczeństwa do
 tradycyjnie chronionych w Polsce wartości, w tym dla prawa własności, ale również po to,
 aby uchronić Skarb Państwa przed finansowymi skutkami wadliwych rozwiązań prawnych i
 efektywnie rozporządzić środkami, które będą musiały być wyasygnowane w najbliższych
 latach na pokrycie roszczeń wysuwanych na drodze tzw. reprywatyzacji sądowej
 powszechnie nazywanej, całkiem słusznie, dziką reprywatyzacją.

Chcielibyśmy aby przedstawione założenia zostały potraktowane jako postulat de lege
 ferenda, będący próbą sformułowania kompromisowych rozwiązań, uwzględniających godne
 ochrony interesy byłych właścicieli, skorygowane o nieodwracalne zdarzenia polityczne,
 społeczne i gospodarcze z nieodległej przeszłości i aktualne interesy uwzględniające rację
 stanu Państwa Polskiego.
